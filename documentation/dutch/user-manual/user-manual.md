# Gebruikershandleiding

[English version of the user manual](/documentation/english/user-manual/user-manual.md).
[Versión en español del manual de usuario](/documentation/spanish/user-manual/user-manual.md).

## Nieuwe fototellers (versie 1.2)

Met de nieuwe fototellers kun je zien bij welke diersoorten en bij welke dieren nieuwe foto's zijn toegevoegd. Hierdoor is het veel gemakkelijker om de nieuwste foto's te bekijken.

<img alt="Startscherm van de app." src="https://raw.githubusercontent.com/artemo24/DyrBok/main/documentation/dutch/user-manual/start-screen.png" width="672">

Je kunt zelf kiezen voor welke diersoorten je de fototellers wilt gebruiken. Standaard staan ze voor alle diersoorten aan, maar je kunt ze eenvoudig per diersoort aan- of uitzetten. Dit kun je doen door vanuit het hoofdscherm naar het "App informatie" scherm te gaan en op het tandwiel rechtsboven te klikken. Hierna kun je kiezen voor welke diersoorten je de fototellers wilt zien.

<img alt="Achtergrondinformatie van de app met instellingen fototellers." src="https://raw.githubusercontent.com/artemo24/DyrBok/main/documentation/dutch/user-manual/app-description-photo-counters.png" width="672">

## Introductie: welkom bij de DyrBok app

Heel leuk dat je de DyrBok app wilt gebruiken! (DyrBok is Noors voor dierenboek.) Met deze app kun je foto's van onze asieldieren bekijken en jouw foto's delen met alle vrijwilligers en medewerkers van Dierentehuis Stevenshage. Je kunt ook de beschrijvingen van de dieren lezen en zien welke dieren gereserveerd of geplaatst zijn. Als je foto's deelt, kunnen die eventueel ook gebruikt worden voor de [website](https://www.dierenasielleiden.nl/), het Beestenbende magazine en andere vormen van communicatie van Dierentehuis Stevenshage.

De achtergrondinformatie, adoptiestatus en de foto's van de asieldieren worden overgenomen van de [website](https://www.dierenasielleiden.nl/). Normaal gesproken zie je nieuwe asieldieren binnen één dag in de app.

Als je vragen hebt over of suggesties voor de app of deze handleiding, neem dan a.j.b. contact met ons op via email: dyrbok.24@gmail.com.

## Inloggen

Je kunt inloggen met je Google/Gmail account. De eerste keer dat je de app gebruikt, krijg je de mogelijkheid om toegang te vragen tot de app. Eén van de applicatiebeheerders zal dan controleren of je voor Dierentehuis Stevenshage werkt. Na goedkeuring gaat het inloggen automatisch.

## Startscherm

Na het inloggen kom je in het startscherm:

<img alt="Startscherm van de app." src="https://raw.githubusercontent.com/artemo24/DyrBok/main/documentation/dutch/user-manual/start-screen.png" width="672">

Hier kun je kiezen voor één van de vijf diersoorten: honden, katten, konijnen, knaagdieren of vogels. Ook kun je met de knop onderaan informatie over de app bekijken.

## Scherm met asieldieren van één soort

Na het kiezen van één van de vijf diersoorten, krijg je een lijst met asieldieren van deze soort te zien:

<img alt="Scherm met asieldieren van één soort." src="https://raw.githubusercontent.com/artemo24/DyrBok/main/documentation/dutch/user-manual/animals-of-species.png" width="672">

De knoppen van de dieren hebben verschillende kleuren:
- blauw voor beschikbare dieren;
- groen voor beschikbare dieren waarvoor we nog foto's kunnen gebruiken (icoon: fotocamera);
- oranje voor gereserveerde dieren (icoon: huis met vraagteken) en
- rood voor geplaatste dieren (icoon: huis).

## Scherm met een asieldier en foto's

Door één van de asieldieren te kiezen, kom je in het scherm met foto's van dit dier (of soms een aantal bij elkaar horende dieren):

<img alt="Scherm met een asieldier en foto's." src="https://raw.githubusercontent.com/artemo24/DyrBok/main/documentation/dutch/user-manual/animal-photos.png" width="672">

Met de plus knop rechtsonder kun je eventueel je eigen foto's van dit asieldier toevoegen. Als je op de knop met de naam van het dier klikt, krijg je de omschrijving van dit dier te zien.

## Scherm met de omschrijving van een asieldier

In dit scherm kun je de omschrijving van het asieldier lezen:

<img alt="Scherm met de omschrijving van een asieldier." src="https://raw.githubusercontent.com/artemo24/DyrBok/main/documentation/dutch/user-manual/animal-description.png" width="672">

De DyrBok app is in verschillende talen beschikbaar. Alleen de omschrijving van de asieldieren wordt nog niet automatisch vertaald en is alleen in het Nederlands beschikbaar. Op de [website](https://www.dierenasielleiden.nl/) kun je wel vertaalde versies van de omschrijvingen vinden.

## Spelletjes

Als je bovenaan het scherm met de asieldieren van één soort op de Quiz knop klikt, kom je in de quiz:

<img alt="Scherm met quiz van naam naar foto's." src="https://raw.githubusercontent.com/artemo24/DyrBok/main/documentation/dutch/user-manual/animals-quiz-1a.png" width="672">

In de quiz zie je telkens één naam en vier foto's. Klik op de juiste foto en je krijgt vier punten. Na twee goede antwoorden op rij krijg je zes foto's te zien en krijg je ook zes punten per goed antwoord. Na twee foute antwoorden op rij wordt het aantal foto's met twee verminderd.

Nadat je op een van de foto's hebt geklikt, krijgt de juiste foto een groene rand en de andere foto's een rode rand:

<img alt="Scherm met quiz van naam naar foto's met groene en rode randen." src="https://raw.githubusercontent.com/artemo24/DyrBok/main/documentation/dutch/user-manual/animals-quiz-1b.png" width="672">

Als je nog een keer op een van de foto's klikt, krijg je de volgende quizvraag.

Door op de score aan de bovenkant van het scherm te klikken, kun je een alternatieve versie van de quiz spelen:

<img alt="Scherm met quiz van foto naar namen." src="https://raw.githubusercontent.com/artemo24/DyrBok/main/documentation/dutch/user-manual/animals-quiz-2a.png" width="672">

Nu krijg je één foto te zien en een aantal namen. Klik nu op de juiste naam om punten te verdienen. Nadat je op een van de namen hebt geklikt, krijgt de juiste naam een groene rand en de overige namen een rode rand:

<img alt="Scherm met quiz van foto naar namen met groene en rode randen." src="https://raw.githubusercontent.com/artemo24/DyrBok/main/documentation/dutch/user-manual/animals-quiz-2b.png" width="672">

Als je nog een keer op een van de namen klikt, krijg je de volgende quizvraag.

## Achtergrondinformatie van de app

In dit scherm kun je het doel en de geschiedenis van de app lezen. Daarnaast kun je zien met welk Google/Gmail account je bent ingelogd:

<img alt="Achtergrondinformatie van de app." src="https://raw.githubusercontent.com/artemo24/DyrBok/main/documentation/dutch/user-manual/app-description.png" width="672">
